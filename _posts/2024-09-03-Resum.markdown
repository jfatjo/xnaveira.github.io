---
tags: [Phandelver]
---

# 03-09-2024

El grup d'aventurers es desperta a l'hostal *Stonehill*. Tenen moltes investigacions per endavant, però el seu primer pas és dirigir-se cap al *Lionshield Coster* per tornar les pertinences rescatades dels goblins. L'edifici, un magatzem de fusta robusta, és atès per una dependenta que es sobresalta en veure'ls arribar. Les paraules assossegadores de l'**Oreeo** la tranquil·litzen, i ràpidament s'estableix una conversa amb la **Linene**. La dona els explica que, darrerament, molts enviaments han desaparegut, i culpa la *Marca Vermella*. El bard aclareix que aquests enviaments en particular els van recuperar de les coves dels goblins, i tot seguit els hi lliuren. Agraïda, la Linene decideix compensar-los amb un saquet de cinquanta monedes d'or, que el bard accepta tot fent un petó a la mà de la dependenta.

Amb la bossa una mica més plena, els nostres herois decideixen encaminar-se cap a la *Casa de Canvi dels Miners de Phandalin*, on tenen previst visitar la **Halia Thornton**. La *Casa de Canvi* és un edifici imponent, rivalitzant amb l'ajuntament per ser el més gran del poble. A l'interior, un saló bulliciós ple de comerciants negociant crea un ambient que recorda el d'un banc. Un buròcrata els rep amb una mirada freda i, després de fer-los esperar més del compte, finalment els fa passar. Creuen diverses estances adornades amb catifes luxoses, vitralls acolorits, i mobles de fusta noble, una ostentació evident de la riquesa de la institució.

Al seu despatx, una dona de rostre seriós es presenta com **Halia Thornton**. Coneix de nom en **Gundren**, tot i que no és del gremi. Ràpidament, comença a relatar les penúries dels miners, assaltats en els camins i privats dels seus diners i dels materials amb què la *Casa de Canvi* s'enriqueix. **Halia** veu una clara connexió entre els orcs i la *Marca Vermella*, afirmant que sovint es reuneixen a la taverna del *Gegant Adormit* i han estat vistos amb goblins.

**Gimble Tinkertop** ofereix hàbilment els serveis de la tropa, i poc a poc arriben al moll de l'os dels problemes de **Halia**. El líder de la *Marca Vermella* és un conjurador conegut com a **Vara de Vidre**, i ella estaria disposada a pagar per la seva desaparició. Segons **Halia**, es pot trobar a l'antiga mansió *Tresendar*. Després de negociar, el gnom i el bard aconsegueixen establir una recompensa de cent vint monedes d'or, més una moneda d'or per cada bandit abatut.

Els aventurers surten de l'edifici amb la sensació inquietant que Halia no els ha explicat tota la veritat i que té interessos ocults. El capvespre s'acosta, però els nostres herois decideixen aprofitar les darreres hores de llum per visitar *Edermath Orchard*, una granja als afores del poble, on esperen trobar un aventurer retirat que podria donar-los informació valuosa sobre les amenaces de la regió.

Un raig de llum es filtra per les finestres de la casa. El gnom pica la porta, i un home vell amb barba gris-blanca els obre. Quan expliquen el seu interès per ajudar amb els rufians que molesten els vilatans, els convida a entrar per parlar amb més calma. La casa és petita, ben cuidada i acollidora. A la paret, hi ha una gran destral i records d'aventures passades que deixen entreveure un passat de combatent. Vesnot fa servir la seva eloqüència per establir un vincle amb l'antic guerrer, qui declara que, si l'*Ordre del Guantalet* encara estigués activa, aquests lladres no rondarien per les carreteres.

Tot seguit, l'ancià els fa cinc cèntims de la informació que ha anat recollint: els bandits de la *Marca Vermella* es troben a *Tresendar* i tenen goblins al seu servei; molts d'ells s'emborratxen al *Gegant de Pedra*. El líder, **Vara de Vidre**, és un mag, i es sorprèn que ja ho sàpiguen. Però hi ha una altra preocupació que el turmenta: la *Marca Vermella* i els goblins no són l'únic problema. Un grup de miners va tenir un encontre inusual al *Vell Pou del Mussol*, a dos dies al nord, mentre buscaven una entrada a la mina, van ser atacats per un grup de zombis. **Gimble** sospita que podria ser obra d'un nigromant. A prop de la zona, hi ha una antiga torre de la civilització *Netherin*, i ell creu que aquest antic poder s'ha reactivat, creant els zombis. El *Vell Pou del Mussol* està en el camí de *Triboar*, on també s'ofereix una recompensa per netejar-lo d'orcs.

El gnom mostra interès per saber què s'extreu de la mina. El més comú és l'or, la plata, i en rares ocasions, el mithril, però la majoria dels buscadors busquen la *Cova de l'Eco* i l'antiga forja màgica, on, segons les llegendes, els elfs de l'antiguitat forjaven els seus artefactes llegendaris.

El mag del grup encamina la conversa per esbrinar qui practica màgia al poble. A part de **Vara de Vidre**, el granger no coneix ningú més, tret d'un druida que viu als afores del poble. **Vesnot** l'anima a unir-se a la seva causa, però ell rebutja la invitació, i, fins i tot, es nega a deixar-los la seva destral de guerra. Res el farà separar-se de la seva estimada arma.

La nit els atrapa mentre tornen a l'hostal. El bard delecta els parroquians amb unes cançons, i amb els diners que li paga l'hostaler, ofereix una ronda de cervesa per a tots els seus companys.

L'endemà, es lleven ben d'hora per encaminar-se cap a la granja *Alderleaf*. Quan són a uns metres d'arribar, els surt a l'encontre una hobbit de mitjana edat. **Qelline Alderleaf** és una granjera de cap a peus i la mare de **Carp**. **Gimble** intenta convèncer-la perquè **Carp** els acompanyi fins als túnels d'on havia vist sortir els goblins, però ella no es mostra del tot convençuda. La vella mansió *Tresendar* té cellers plens de túnels i soterranis, que diu que són perillosos. Finalment, crida **Carp**, que assenyala als aventurers l'entrada que busquen.

Abans de separar-se, **Qelline** els demana un favor: el seu amic **Reidoth el Druida**, que viu als afores del poble. Agrairia que comprovessin si està bé. Ell podria ser d'ajuda, ja que coneix pam a pam tota la regió. **Reidoth** viu a l'oest del *Bosc de Neverwinter*, prop de *Thundertree*.

Personatges:

1. **Linene** \- La dependenta del Lionshield Coster, agraïda amb els aventurers per recuperar els enviaments robats.  
2. **Halia Thornton** \- Administradora de la Casa de Canvi dels Miners. Proposa una missió per eliminar el líder de la Marca Vermella, conegut com a Vara de Vidre.  
3. **Reidoth el Druida** \- Un druida que viu a les afores del poble. Qelline Alderleaf demana als aventurers que comprovin si està bé.  
4. **Qelline Alderleaf** \- Una hobbit granjera de cap a peus, mare de Carp. Sol·licita als aventurers que ajudin el seu amic Reidoth.  
5. **Carp** \- El fill de Qelline Alderleaf, que ha vist túnels que podrien estar ocupats per goblins.  
6. **L'ancià d'Edermath Orchard** \- Un vell aventurer retirat, antic membre de l'Ordre del Guantalet, que proporciona informació clau sobre els enemics a la zona.  
7. **Vara de Vidre** \- El líder de la Marca Vermella, un mag conjurador que s'ha convertit en objectiu dels aventurers.

Encàrrecs:

1. **Eliminació de Vara de Vidre** \- Eliminar el líder de la Marca Vermella, Vara de Vidre, per ordre de Halia Thornton, a canvi d'una recompensa. El poden trobar a la mansió Tresendar  
2. **Inspecció del Vell Pou del Mussol** \- Investigació sobre els zombis trobats al Vell Pou del Mussol, un possible lloc on hi ha activitat nigromàntica i una recompensa per netejar la zona d'orcs.  
3. **Netejar el camí de Triboar de orcs**  
4. **Verificar la seguretat de Reidoth el Druida** \- Assegurar-se que Reidoth el Druida està bé, ja que és un conegut de Qelline Alderleaf i coneix bé la regió.

Llocs:

1. **Hostal Stonehill** \- Lloc on es desperta el grup d'aventurers, punt de partida de l'aventura.  
2. **Lionshield Coster** \- Magatzem on Linene treballa i on els aventurers retornen les pertinences robades.  
3. **Casa de Canvi dels Miners de Phandalin** \- Un edifici impressionant on els aventurers es reuneixen amb Halia Thornton i negocien la missió contra Vara de Vidre.  
4. **Edermath Orchard** \- Granja a les afores del poble, on viu un vell aventurer retirat que ofereix informació sobre els bandits i altres amenaces.  
5. **Mansió Tresendar** \- Una antiga mansió que ara és la base de la Marca Vermella i el possible amagatall de Vara de Vidre.  
6. **Vell Pou del Mussol** \- Un lloc al nord, on un grup de miners es va trobar amb zombis; es creu que hi ha activitat nigromàntica relacionada amb una antiga torre de la civilització Netherin.  
7. **Granja Alderleaf** \- Llar de Qelline Alderleaf i Carp, un punt d'interacció per obtenir més informació sobre els goblins i altres perills a la zona.  
8. **Bosc de Neverwinter** \- Prop de Thundertree, és on viu Reidoth el Druida.  
9. **Camí del nord Triboar** \- Camí del nord on hi ha presència d’orcs.

## XP

```
Jordi: 50xp
Bernat: 25xp
Paco: 25xp
Jaume: 25xp
```
